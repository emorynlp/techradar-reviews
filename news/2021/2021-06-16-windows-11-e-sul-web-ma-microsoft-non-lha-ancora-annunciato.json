{
  "source": "https://www.techradar.com/news/windows-11-e-sul-web-ma-microsoft-non-lha-ancora-annunciato",
  "title": "Windows 11 \u00e8 sul web, ma Microsoft non l'ha ancora annunciato",
  "category": "computing",
  "updated": "2021-06-16T06:50:12Z",
  "author": "paolo-d-angelo",
  "summary": "Il nuovo sistema operativo Windows 11 \u00e8 ormai visibile ovunque in rete",
  "article": [
    "Quando Microsoft rilasci\u00f2 Windows 10 nel corso del 2015, afferm\u00f2 che sarebbe stata l'ultima versione completa di Windows, poich\u00e8 il sistema operativo avrebbe ricevuto aggiornamenti due volte l'anno che lo avrebbero tenuto aggiornato indefinitamente, in maniera simile all'approccio adottato da Apple per macOS 10. In ogni caso quell'affermazione sembra davvero antiquata, ora che le notizie su Windows 11 sono trapelate ovunque in rete.",
    "Al momento il sistema operativo non pu\u00f2 essere scaricato, ma alcuni siti come Windows Central sono riusciti ad averne una copia e a provarlo.",
    "L'interfaccia utente di Windows \u00e8 stata rivista integralmente, e la nuova barra delle applicazioni sembra essere al momento la differenza pi\u00f9 evidente. Windows 11 appare come una versione di macOS in salsa Windows, dove la maggior parte delle icone, incluso il pulsante di avvio, sono posizionate al centro della barra delle applicazioni. Ad ogni modo \u00e8 possibile spostare tutti i pulsanti della barra delle applicazioni sul lato sinistro in modo da conferire a Windows 11 l'aspetto di Windows 10.",
    "Molti degli elementi dell'interfaccia utente, come il controllo del volume e il display delle notifiche, sembrano pi\u00f9 o meno gli stessi di Windows 10, ma \u00e8 probabile che nuove versioni siano attualmente ancora in fase di sviluppo. In ogni caso, abbiamo l'impressione che animazioni e movimento degli oggetti siano molto pi\u00f9 fluidi che in passato.",
    "Appena un'ora dopo che le informazioni su Windows 11 hanno iniziato a diffondersi sul web, l'account Twitter di Microsoft Windows ha annunciato un evento relativo a Windows il prossimo 24 giugno, che ci permetter\u00e0 di avere un maggior numero di informazioni direttamente dall'azienda. Non siamo sicuri che c'entri con il leak sul web relativo a Windows 11, ma il tempismo perfetto con cui l'annuncio \u00e8 stato pubblicato, ci fa pensare che sia davvero cos\u00ec.",
    "Nonostante ci\u00f2, Windows 11 appare ancora molto \"Windows 10\", perch\u00e9 il menu delle impostazioni, il pannello delle notifiche e persino Microsoft Edge sembrano sostanzialmente identici, al di l\u00e0 dei piccoli dettagli a livello di interfaccia, per via dei bordi pi\u00f9 arrotondati.",
    "\u00c8 praticamente impossibile che Microsoft decida di rilasciare Windows 11 con un aspetto quasi identico a quello di Windows 10, il salto generazionale sarebbe fin troppo scarno e senza cambiamenti radicali che ne giustifichino un'eventuale adozione. Crediamo pertanto che sar\u00e0 necessario ancora tempo perch\u00e8 il sistema operativo completo venga presentato ufficialmente e commercializzato.",
    "Avremo molti pi\u00f9 dettagli in questo senso dopo l'evento di Microsoft che si terr\u00e0 la prossima settimana."
  ],
  "headers": {
    "4": "Questo \u00e8 solo l'inizio"
  },
  "links": {
    "macOS": "https://www.techradar.com/news/macos-12-monterey-uscita-compatibilita-funzioni",
    "notizie su Windows 11": "https://www.techradar.com/news/windows-11-ecco-un-altro-grosso-indizio-da-microsoft"
  }
}